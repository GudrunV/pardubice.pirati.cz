---
layout: post
category: CLANKY
title: Piráti budou prosazovat program z opozice
date: 2018-10-24T00:10:00+01:00
tags: volby koalice opozice
author: Piráti Pardubice
image: miscellaneous/logo_napis.png
---

**Po dvou týdnech intenzivního vyjednávání o koalici se pardubičtí Piráti nakonec
přesouvají do opozice. Před téměř hotovou duhovou koalicí dala ODS
nakonec přednost spolupráci s někdejším největším rivalem. Piráti budou i přesto
prosazovat hlavní body svého volebního programu a zároveň dohlížet na kroky
nedůvěryhodné koalice.**

Piráti se snažili vytvořit alternativu k nekompetentnímu vedení města z
posledních čtyř let. „Měli jsme plán, měli jsme shodu na programu a vyřešené
personálie. Vše skončilo na netrpělivosti a nenaplněných ambicích některých
zastupitelů ODS,“ zhodnotil překvapivý konec jednání o duhové koalici lídr
pardubických Pirátů Ondřej Karas.

Jestliže se vedení města chopí strany, které doteď vystupovaly proti sobě, je
nutné mít se na pozoru. „Přátelům starých pořádků se podařilo zcela
neutralizovat doposud nejdůslednějšího opozičního zastupitele Karla Haase, který
se odmítl účastnit na radě a zároveň mu loajalita k ODS neumožní ani opoziční
práci. Piráti jsou nyní připraveni stát se nejsilnějším hlasem opozice, budou na
rozhodnutí rady dohlížet a veřejnost o všem informovat,” dodává zastupitel za
Piráty Jakub Kutílek.

Přesunem do opozice pro Piráty práce na jejich programu nekončí. Naopak. Jak
slíbili již ve své povolební strategii, budou konstruktivní opozicí. Budou
aktivně prosazovat svůj program, ale zároveň podporovat takové kroky vedení
města, které jsou ve shodě s pirátským programem. „Být v opozici je pro nás
zodpovědnost. Navíc jsme při povolebních jednáních s ostatními stranami našli
shodu v řadě programových bodů, a proto věříme, že pro mnohé pirátské návrhy
najdeme dostatečnou podporu,” doplnil Karas.

Mezi programové priority Pirátů patří zapojení veřejnosti do rozhodování. Právě
na tom se shodli i s dalšími stranami, které nyní směřují do koalice. Podobně
jako v tématech bydlení, dopravy, zeleně a vody, které jsou pro Piráty klíčové.
Naopak v oblastech, ve kterých dosavadní vedení města selhávalo, jsou Piráti
připraveni staronové koalici „šlapat na paty”. Jedná se zejména o nový územní
plán, jehož stávající návrh chtějí Piráti zásadně přepracovat.
