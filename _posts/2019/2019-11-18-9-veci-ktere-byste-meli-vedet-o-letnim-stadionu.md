---
layout: post
category: CLANKY
title: "9 věcí, které byste měli vědět o Letním stadionu"
date: 2019-11-18T12:00:00+01:00
tags: letní-stadion veřejný-prostor zastupitelstvo
author: Piráti Pardubice
image: articles/2019/letni-stadion.jpg
---

**V listopadu se na jednání zastupitelstva města Pardubic vrátí téma přestavby
Letního stadionu na nový fotbalový stadion. Jedná se o kauzu, která se vleče už
dlouho. A protože jakékoliv rozhodnutí bude mít vážné důsledky na fungování
města, dotýká se toto téma nás všech.**

#### 1\. Proč se téma řeší teď?

Pardubická koalice se při podpisu koaliční smlouvy dohodla, že stadion za
určitých podmínek postaví. ANO a ODS, dvě nejsilnější strany na radnici i v
celém zastupitelstvu, se však nedokázaly dohodnout, zda podmínky splněny
byly, nebo ne. Nakonec se dohodly, že se nedohodnou, ale že i přesto spolu
chtějí dál řídit naše město. Může se tedy stát, že takto zásadní projekt pro
městský rozpočet i budoucí podobu centra Pardubic projde v zastupitelstvu
města pouze o několik hlasů.

#### 2\. Město si chce půjčit půl miliardy korun

Rozpočet stavby se stále mění, poslední číslo je 430 milionů Kč za samotný
stadion. Aby ale vůbec bylo možné stadion s takovou kapacitou zkolaudovat, je
třeba vybudovat parkování. Řešením má být parkovací dům za dalších 160 milionů
Kč. Na stavbu stadionu si bude město muset půjčit. Z dotací je možné získat
nanejvýš 20 až 40 milionů na trávník.

Město má přitom podle slov primátora Charvátaročně na investice z vlastních
zdrojů jen 150 milionů Kč. Jediný stadion má spolknout trojnásobek. Ta
půlmiliarda by však městu chyběla na rekonstrukce a výstavbu ulic, mostů, škol,
zařízení pro seniory, náměstí, parků, parkovacích domů atd. Po roce 2021 budeme
navíc potřebovat spolufinancovat řadu projektů, pro které chceme využít dotace v
programu ITI.

#### 3\. Z využití prostoru by město mohlo peníze i získat

Území, na kterém letní stadion stojí je příliš cenné na to, aby sloužilo pouze
pro několik desítek fotbalových utkání ročně. Je to poslední volný prostor v
centru Pardubic přímo u řeky. Desítky tisíc lidí by zde mohly trávit čas každý
den. Piráti navrhují, aby město vytvořilo regulační plán celého prostoru, který
určí, k čemu se má území využít. Na místě může vyrůst třeba nová čtvrť obytných
domů s obchody, restauracemi, kavárnami, školkou a náměstím. Stačí když město
jasně stanoví, k čemu se prostor má využít. Pozemky pak může prodat a investor
musí regulační plán dodržet. Pardubice by podle odborníků mohly na prodeji
vydělat až 250 milionů Kč. Zajistily by tak rozvoj svého nejcennějšího volného
území i část peněz na výstavbu důstojného fotbalového stadionu ve vhodnější
lokalitě.

#### 4\. Vedení města diskusi o jiné lokalitě pro stadion rovnou odmítá

Vedení města chce od začátku nový fotbalový stánek stavět jen na ploše Letního
stadionu. V době, kdy se samotný Letní stadion stavěl, bylo to mimo centrum
Pardubic. Existuje řada dobrých důvodů, proč bychom nový stadion měli stavět
mimo centrum i dnes. Rozhodnutí za půl miliardy každopádně musí mít kvalitní
podklady. Vedení města by mělo analyzovat možnosti umístění stadionu v jiných
lokalitách. Nabízejí se například Hůrka, Vinice nebo Ohrazenice. A neomezovat se
na jediné řešení.

#### 5\. Tribuny nejsou problém, stačí mít fantazii

V diskuzi o Letním stadionu často zaznívá, že území mezi zimním stadionem a
Tyršovými sady není možné využít jinak. Tribuny Letního stadionu jsou totiž
památkově chráněné a je nutné je opravit. Problém však není památková ochrana,
problém je nedostatek fantazie vedení města. Západní tribuna je jednoduchá
skeletová konstrukce, kterou lze při adaptaci vnitřních prostor využít pro celou
řadu funkcí. Východní tribuna neboli Brána borců není součástí stadionu ani v
předloženém projektu, ale stává se součástí veřejného prostoru. I bez
fotbalového stadionu tak může být součástí parku nebo menšího náměstí. Lze ji
využít třeba pro letní divadelní scénu nebo pro v Pardubicích oblíbené letní
kino.

#### 6\. Fotbalový stadion v centru je pro dopravu horší než obytná čtvrť

Zastánci stadionu říkají, že výstavba obytné čtvrti by příliš zhoršila už tak
náročnou dopravu v centru. Tohle ovšem platí spíše pro stadion. V centru se
přirozeně nachází spousta obchodů, restaurací a možností kulturního vyžití.
Pokud v něm lidé bydlí, přirozeně volí dopravu pěšky, MHD nebo na kole. Mají to
totiž dostatečně blízko.

Když se ale obytná zástavba přesouvá na předměstí, lidé musí často do centra
dojet autem. Neumožnit tak rozvoj bydlení v centru je ideální recept na to, jak
dopravní situaci ve městě naopak zhoršit. Stadion naopak slouží jako magnet na
auta. Spousta návštěvníků na něj totiž přijíždí z širšího regionu, navíc
nárazově.

#### 7\. Přestavba Letního stadionu není férové řešení pro sport

Letní stadion byl ve 30. letech 20. století vystavěn jako všesportovní. Dráhovou
cyklistiku, atletiku, plochodrážní závody, volejbal, a nyní i tenis však
postupně vytlačil fotbal. Pardubická radnice počítá s využitím nového stadionu
pouze pro profesionální fotbal. Kvůli přísným požadavkům na kvalitu trávníku
nebude možné stadion využívat pro jiné sporty ani pro kulturní akce, dokonce ani
pro trénink samotných fotbalistů. Stadion se tak využije zhruba třicetkrát až
čtyřicetkrát ročně na akce pro pár tisíc diváků. To podle Pirátů není férová
podpora sportu. Shodneme se, že fotbal i další sporty by v Pardubicích rozhodně
měly být dostupné a jejich podpora v nedávné minulosti nebyla dostatečná. Proto
teď chceme vybrat takové řešení, které bude skutečným přínosem pro celou
sportovní obec.

#### 8\. Stadion se stejně nestihne postavit do začátku sezóny 2022/2023

Od sezóny 2022/2023 se mají znovu zpřísnit podmínky pro stadiony 1. i 2. ligy.
Ani podle připraveného projektu nelze stihnout stadion postavit. V tuto chvíli
musí město nejprve nechat upravit projektovou dokumentaci, na jejímž základě
teprve začne vybírat zhotovitele stavby. Samotná stavba bude podle projektantů
trvat nejméně 20 měsíců.

#### 9\. Bez vás to zvrátit nedokážeme

Piráti chtějí nepromyšlenou investici za půl miliardy zastavit. Chceme se
vyhnout tomu, aby se město zadlužilo. Pro fotbal i ostatní sporty chceme najít
rozumnější řešení. Ve veřejném prostoru to ale zatím vypadá, že část veřejnosti
fotbalový stadion v centru chce a ostatním je to jedno. Pokud vám to jedno není,
napište prosím ostatní zastupitelům. A pokud máte možnost, přijďte ve čtvrtek
21\.11\. na zastupitelstvo, jednání začíná v 15 hodin a stadion by měl být
zařazen jako bod 2.

Autor titulní fotky: [Rvk3028 – Vlastní dílo, CC BY-SA 4.0](https://commons.wikimedia.org/w/index.php?curid=45778696)
