---
layout: post
category: CLANKY
title: Piráti v obvodech už bojují proti klientelismu
date: 2018-10-29T08:00:00+01:00
tags: volby koalice opozice
author: Piráti Pardubice
image: miscellaneous/pardubice-radnice.jpg
---

**Pardubičtí Piráti byli v komunálních volbách úspěšní také v městských
obvodech. Své zastupitele mají hned ve čtyřech z nich. Již během povolebních
jednání se ale ukázalo, že i na této úrovni je potřeba aktivně vystupovat proti
netransparentnosti, osobním zájmům a kumulování funkcí.**

Piráti se snažili převzít díl zodpovědnosti a podílet se na vedení městských
obvodů. Největšího úspěchu dosáhli v **prvním pardubickém obvodu**, kde jsou se
svými třemi zastupiteli druhou nejsilnější stranou a společně s Pardubáky
vyjednávali s nejsilnějším mandátem síly 5 hlasů a s ambicí městský obvod vést.
Kandidátem na starostu byl Jiří Čáslavka, schopný manažer se zkušenostmi ze
soukromé i veřejné sféry. O koalici rozhodl postoj ODS a jejich spojení s hnutím
ANO. „Domníváme se, že motivací nebylo zajištění optimálního a fungujícího
vedení městského obvodu. Za povšimnutí stojí fakt, že Dušan Salfický, zvolený za
ANO, je předseda představenstva a generální ředitel HC Dynamo Pardubice a Ondřej
Šebek, zvolený za ODS, je člen představenstva a provozně-ekonomický manažer HC
Dynamo Pardubice. Dušan Salfický je tedy jeho přímým nadřízeným,” zhodnotil
podivné spojení pirátský zastupitel Vojtěch Jirsa.

V **pátém pardubickém obvodu** byli sice Piráti zpočátku vyzvání k jednání o
koalici, nakonec ale ani zde v radě nezasednou. ANO se totiž domluvilo na
koalici s ODS, se kterou podepsalo koaliční smlouvu nečekaně přímo na jednání s
Piráty. „Následně nám ANO nabídlo výměnou za vyjádření podpory koalice možnost
účasti na jednání rady. Tento krok vnímáme jako snahu o odstranění opozice, a
proto to odmítneme. Z principiálních důvodů ale podpoříme veřejné hlasování o
starostovi a členech rady, protože takové hlasování považujeme za
transparentnější,” uvedl zastupitel Filip Vařecha. Piráti však budou hlasovat
proti, protože Jiří Rejda je pro ně čerstvým příkladem kumulace funkcí (starosta
městského obvodu, městský zastupitel a nejspíš i radní), proti které bojují.
Piráti tedy zůstanou tvrdou, ale konstruktivní opozicí. Na Dukle chtějí prosadit
zejména otevřenost radnice, projekt komunitních zahrad, grilovací prostor v
dukelském lesoparku a zajistit budoucnost zchátralého objektu „U Bobra”.

Aktivně podpořit vznikající koalici nechce ani pirátský zastupitel v **šestém
městském obvodu** Ondřej Karas. „Já se zdržím hlasování, protože vím, že jiná
životaschopná konstelace tu není,” uvedl Karas. Se starostou má ale v plánu
aktivně spolupracovat ve věcech, které dávají smysl. V průběhu následujících let
bude v zastupitelstvu prosazovat větší otevřenost a transparentnost úřadu,
zapojení obyvatel do správy obvodu a větší spolupráci s místními spolky.

Účast na radě odmítli zastupitelé společné kandidátky Piráti, Naše Pardubice a
Zelení ve **druhém obvodu**, kde se plánují stát „hlídacími psy”. V oblastech
programové shody však mohou spolupráci také přislíbit. „Se starostou už jsme si
řekli, že chceme spolupracovat například na zavedení participativního rozpočtu,”
doplnil Jakub Kutílek, člen Zelených a za Piráty zvolený městský zastupitel.

Ve všech městských obvodech, v nichž mají Piráti své zastupitele, požadují účast
zejména v kontrolních a finančních výborech, které by podle nich měly obecně
připadnout opozici. V centru, na Dukle a v Polabinách mají Piráti již
přislíbenou funkci předsedy kontrolního výboru. Do komisí by potom rádi dosadili
hlavně odborníky.
