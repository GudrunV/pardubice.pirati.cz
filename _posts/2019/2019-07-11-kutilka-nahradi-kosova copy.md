---
layout: post
category: CLANKY
title: "Kateřina Kosová nahradí Jakuba Kutílka v polabinském zastupitelstvu"
date: 2019-07-11T20:00:00+01:00
tags: jakub-kutílek kateřina-kosová polabiny zastupitelstvo mo-ii tiskove-zpravy
author: Piráti Pardubice
image: articles/2019/kutilek-kosova.jpg
---

**[Jakub Kutílek](https://pardubice.pirati.cz/clenove/jakub-kutilek/) na červnovém jednání Zastupitelstva městského obvodu Pardubice II oznámil rezignaci na svůj mandát, chce se soustředit na práci v zastupitelstvu města. Novou zastupitelkou se tak stane [Kateřina Kosová](https://pardubice.pirati.cz/clenove/katerina-kosova/), dvojka kandidátky Piráti, Naše Pardubice a Zelení v loňských komunálních volbách. Přinášíme Jakubovo prohlášení k jeho rozhodnutí.**

V říjnu 2018 jsem byl poprvé zvolen zastupitelem města Pardubic a současně zastupitelem městského obvodu Pardubice II. Již v [povolební strategii](https://pardubice.pirati.cz/tiskove-zpravy/pardubicti-pirati-prichazi-s-jasnou-povolebni-strategii/) zveřejněné před volbami Piráty, za které jsem byl zvolen, jsme avizovali, že zvážíme kumulaci těchto dvou funkcí. S ohledem na to jsem se také neucházel o další funkce v orgánech městského obvodu.

V zastupitelstvu města jsem se naopak stal předsedou kontrolního výboru. Výkon těchto funkcí mě plně vytěžuje v míře, v jaké jsem schopen se jim jako neuvolněný zastupitel věnovat. Mé rozhodnutí dozrálo nyní, kdy se stěhuji na Duklu.

Rozhodl jsem se vzdát se mandátu zastupitele městského obvodu. Přestože si velmi vážím důvěry, kterou jsem dostal ve volbách, věřím, že ji nezklamu, když nadále bude co nejlépe vykonávat funkci zastupitele města a správu městského obvodu přenechám dalším, kteří jsou s Polabinami v každodenním kontaktu. V průběhu výkonu mandátu obvodního zastupitele jsem se snažil iniciovat mimo jiné progresivní změny v Programu rozvoje MO nebo v péči o zeleň. I proto chci nadále spolupracovat s řadou zastupitelů a zaměstnanců obvodu, ve kterém jsem vyrůstal.

Jsem přesvědčený o tom, že Kateřina Kosová bude svůj mandát v tandemu se zastupitelem [Janem Metelkou](https://pardubice.pirati.cz/clenove/jan-metelka/) vykonávat neméně aktivně a svědomitě.
