---
layout: post
category: CLANKY
title: "Horké chvilky na letním jednání zastupitelstva MO V způsobil plán revitalizace vnitrobloku v ulici Devotyho"
date: 2019-06-28T17:00:00+01:00
tags: participace dukla veřejný-prostor zastupitelstvo mo-v
author: Piráti Pardubice
image: articles/2019/devotyho.jpg
---

**Na jednání se dostavili rozhořčení obyvatelé dotčených domů. Město je k
plánování nepřizvalo a celá kauza nakonec vyvrcholila až sepsáním petice. Na tu
ale úřad odpověděl zrušením celého projektu bez náhrady.**

Piráti se této kauze věnovali podrobně, jejich nesouhlas zcela chápeme. Městský
obvod s nimi totiž záměr nijak neprojednal. Obyvatelé domů se o tom dozvěděli až
ve chvíli, kdy osobně, z vlastní iniciativy, oslovili projektanta, který jim
pobíhal za domem. Následně se pokusili s úřadem městského obvodu navázat
spolupráci, aby projekt probíhal ve vzájemné shodě.

Zpočátku se zdálo, že jednání bude vstřícné a konstruktivní. Občanům bylo
příslíbeno, že je městský obvod do projektu zapojí a jejich názor vyslyší.
Vyslyšet názor obyvatel ale v podání obvodu znamená, že jsou postaveni před
hotovou věc. Byly jim totiž zaslány tři již připravené varianty, z nichž *ani
jedna neodpovídala jejich představám*. Jednoduše proto, že se na ně nikdo vůbec
neptal. Kdyby se ptal, zjistil by, že sice nechtějí ze zeleného vnitrobloku
udělat parkoviště, ale třeba obnovu mobiliáře by uvítali. Bohužel poté, co
občané projevili formou petice s navrhnovaným řešením nesouhlas, nedojde ani k
obnově mobiliáře. Obvod celý projekt bez náhrady zrušil.

Tento postup úřadu považujeme za chybný, protože zcela ignoruje *moderní trendy
participace* občanů (tito navíc měli velký zájem se projektu účastnit a svého
slova se domáhali i přesto, že jim bylo odpíráno). Jsme přesvědčeni, že aktivní
snaha komunikovat s občany by měla být zcela neoddělitelnou součástí každého
podobného projektu. Přínosy takového přístupu jsou jasné: předcházení vyhroceným
konfliktům, efektivnější využití finančních prostředků, kvalitnější projekty
atp. Nejde přitom o nic komplikovaného. Stačilo by na dveře dotčených objektů
nalepit výzvu, aby se občané úřadu ozvali (tento postup mimochodem úřad úspěšně
využívá při jiných příležitostech, když s obyvateli domu sám komunikovat
potřebuje). Městský obvod každý rok realizuje zhruba 10 podobných projektů, a
proto si myslíme, že to z administrativního hlediska není vůbec žádný problém.
Rádi bychom také upozornili na to, že hlavní smysl rozdělení města do osmi
městských obvodů—u měst velikosti Pardubic je to vcelku unikátní—je právě v tom,
že radnice je občanům blíž a může tedy s nimi snáz hovořit.

Vedení obvodu argumentovalo tím, že obyvatele domu nebylo možné oslovit pro
chybějící kontaktní informace. Pan starosta sice tvrdí, že dělá, co může. Tím
myslí, že se snaží vybudovat databázi kontaktů na předsedy SVJ prostřednictvím
výzev v radničním zpravodaji. Je to určitě chvályhodná věc, ale nelze tím
obhajovat zjevnou neochotu aktivně občany v konkrétních situacích oslovit.

Dalším argumentem bylo, že zjišťování názorů občanů proces přípravy projektu
neúměrně prodlužuje. Je pravdou, že příprava projektu s využitím prvků
participativního plánování je v první fázi časově náročnější. Je ale nutné se
zamyslet nad tím, co je ve výsledku efektivnější. A hlavně: co více odpovídá
[principům dobrého vládnutí](https://cs.wikipedia.org/wiki/Good_governance).
Samospráva není řídící orgán firmy, existuje především proto, aby se starala o
potřeby občanů. To je její primární funkce.

Jedna možnost je *rychle zpracovat projekt*, rychle jej zrealizovat a jít k další
položce projektového zásobníku. Pak ale musíme počítat s mnoha negativními
důsledky: naštvaní občané, projekt neodpovídající jejich potřebám, peníze
utracené za zbytečnosti, které nikdo vlastně nepotřebuje atd. Dost možná se celá
věc nakonec zpomalí nebo dokonce i zastaví, stejně jako v tomto případě.

Piráti vyzývají k *poctivému přístupu k přípravě projektu*, navrhují organizovat
veřejná setkání a zjišťovat potřeby občanů. Informace od občanů jsou totiž v
konečném důsledku pro projektovou dokumentaci data stejně důležitá jako data
technického charakteru. Oboje velmi ovlivňuje podobu výsledného projektu. Tento
přístup k plánování projektů je náročnější z organizačního hlediska, ale jsme
přesvědčeni, že role politiků je sloužit občanům a hledat řešení, která jsou pro
ně nejlepší. A i pokud vedení obvodu nevnímá občany jako své partnery, je dobré
připomenout, že participace je prostě praktičtější: spokojení občané se více
starají o svůj veřejný prostor a když jsou zváni k diskusi, nemusí sepisovat
petice.
