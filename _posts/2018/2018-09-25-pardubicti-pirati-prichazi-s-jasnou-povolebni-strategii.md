---
layout: post
category: CLANKY
title: Pardubičtí Piráti přichází s jasnou povolební strategií
date: 2018-09-25T06:00:00+01:00
tags: komunálky kampaň volby Pardubice povolební-strategie
author: Filip Vařecha
image: team/pirati-pardubice-2.jpg
---

**Nejen na parlamentní, ale i na komunální úrovni Piráti již před volbami
zveřejňují svoji povolební strategii. Ta popisuje, jak budou postupovat po
volbách, a dává jejich voličům jistotu, že nevolí zajíce v pytli. Tím se značně
odlišují od konkurence, která často v honbě za posty ustupuje ze svých
předvolebních proklamací. Povolební strategie vyjmenovává klíčové programové
priority pardubických Pirátů a stanovuje podmínky, které jsou pro případnou
koaliční spolupráci nepřekročitelné. Důležitou součástí je i popis mechanismů,
kterými se budou Piráti řídit při obsazování městské rady a dalších funkcí.**

Hlavním bodem [povolební strategie][1] je formulace programových priorit. Piráti
vstoupí pouze do takové koalice, která se zaváže k naplnění alespoň 14 z
celkového počtu 18 těchto priorit. Mezi hlavní požadavky patří například
dokončení převodu „Červeňáku“ do majetku města a ponechání tohoto území v režimu
krajinné zeleně. Velký důraz Piráti kladou na řešení dopravní situace. Budou
především požadovat zahájení tvorby tzv. Plánu udržitelné městské mobility
(SUMP). Jeho absence vede k tomu, že dopravní plánování v Pardubicích postrádá
koncepci a často spíše připomíná krizový management. V neposlední řadě Piráti
požadují, aby se město zavázalo, že využití poradního hlasu obyvatel bude
nedílnou součástí městských projektů a investičních záměrů.

Piráti budou za všech okolností k výkonu mandátu přistupovat konstruktivně bez
ohledu na to, jestli jsou součástí vládní koalice, nebo opozice. Hlasovat budou
dle programové shody, nikoliv podle členských legitimací. Zároveň ale v žádném
případě nepodpoří koalici, jejíž součástí bude  SPD nebo KSČM. Stejně tak za
partnery nepovažují osoby s korupční historií, osoby napojené na klientelistické
sítě nebo osoby s xenofobním či rasistickým smýšlením.

Při obsazování postů souvisejících se správou města je pro  Piráty rozhodující
odborná způsobilost uchazečů. Důležitým požadavkem je vyloučení jakéhokoliv
střetu zájmů, proto  budou Piráti pro výběr kandidátů pořádat otevřené výzvy a
umožní se přihlásit komukoli. Účast v komisích města nemá být odměnou za
předchozí podporu, nýbrž funkce, kde je v první řadě důležitá kompetence. Piráti
zároveň chtějí apelovat i na další politické subjekty, aby k výběru přistoupily
obdobně. Navíc se zavazují, že se budou vyhýbat kumulaci funkcí. I v případě, že
se bude jednat např. o dva řadové zastupitelské mandáty, tento souběh pečlivě
zváží. Bez ohledu na výsledek voleb budou Piráti usilovat o to, aby kontrolní
funkce připadly opozici.

### Odkazy

* [Kompletní povolební strategie][1]
* [Povolební strategie ve formátu PDF][2]

[1]: {{ '/komunalni-volby-2018/povolebni-strategie/' | relative_url }}
[2]: {{ '/assets/attachments/povolebni-strategie-2018.pdf' | relative_url }}
