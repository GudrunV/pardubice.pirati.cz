---
layout: post
category: CLANKY
title: "Piráti: záměr rekonstrukce letního stadionu je největší přešlap současného vedení"
date: 2019-04-16T12:00:00+01:00
tags: letní-stadion veřejný-prostor zastupitelstvo
author: Piráti Pardubice
image: articles/2019/letni-stadion.jpg
---

**Pardubičtí zastupitelé budou koncem dubna řešit problematiku letního stadionu,
který je v žalostném stavu. Koalice preferuje předražený projekt rekonstrukce,
Piráti vybízejí k uvážlivějšímu přístupu. Upozorňují na vysokou cenu projektu,
urbanistické hledisko a navrhují všestranné využití této cenné lokality.**

*„Prostor v srdci města je příliš vzácný na to, aby sloužil pouze třem tisícovkám
diváků, a to jen asi třicetkrát za rok,”* upozorňuje urbanista a pirátský
zastupitel Vojtěch Jirsa. Náklady ve výši 553 milionů korun mají být hrazeny
výhradně z vlastních prostředků města, které si na to bude muset vzít úvěr a tím
se významně zadluží v době, kdy chybí peníze na opravy a rekonstrukce ulic, škol
či zařízení pro seniory. Piráti nabízejí řešení, na kterém bude město ekonomicky
profitovat a díky němuž dojde k oživení celé lokality.

Z urbanistického hlediska Piráti nesouhlasí s tím, aby tak vzácný prostor ve
středu města sloužil jen určité skupině obyvatel. S využitím stadionu pro další
sporty nebo jiné aktivity se totiž nepočítá kvůli stavu trávníku. „V této
lokalitě bychom mnohem raději viděli park, nové bydlení, obchůdky či kavárny na
nábřeží. Tyto městské funkce by nevyužívalo jen pár tisíc lidí jednou týdně, ale
desítky tisíc obyvatel města každý den. To ale nikdy nebude fungovat například
na Hůrkách, na rozdíl od fotbalového stadionu, který zde může bez problémů
stát,” vysvětluje pirátská zastupitelka a garantka pro vzdělávání a sport Ivana
Böhmová. V době vzniku stadionu byla logika úplně stejná—byl postaven na okraji
města. Tenkrát neexistoval Wonkův most ani Polabiny. *„Měli bychom přemýšlet
stejně jako naši předci a důstojný stadion postavit podobně jako oni na okraji
města,”* konstatuje Böhmová a zároveň dodává, že Piráti sportovce podporují.
*„Uvědomujeme si, že stav sportovišť není dobrý. Ale chceme najít variantu, která
bude výhodnější ekonomicky pro město a zároveň funkčností pro sportovce,”*
doplňuje.

Piráti však nechtějí neuváženě a rychle rozhodnout, jak by měl prostor konkrétně
vypadat. Je třeba zahájit plánovací proces, obdobně jako v projektech studie
Palackého třídy nebo Mlýnského ostrova. K plánování je podle nich potřeba
přizvat laickou i odbornou veřejnost, zjistit, jaké jsou priority města v území,
zpracovat návrhy, porovnat je a vybrat ten nejlepší. *„Město k tomu má nástroj
zvaný regulační plán, který určí, co by v daném území mělo vzniknout. Následně
je možné takto zregulovanou plochu prodat soukromým investorům, kteří budou
muset respektovat např. umístění parku, stromořadí, maximální výšku budov, ale i
to, jaký bude podíl bydlení nebo kde budou obchody umístěny. Tím lze navíc
zabránit i vzniku dalšího monofunkčního nákupního centra,”* vysvětluje Jirsa.

V neposlední řadě je nutné upozornit na finanční stránku projektu. Není důvod,
aby se město kvůli stadionu zadlužilo. Naopak na tom může vydělat. Cena pozemků
v této lokalitě je přibližně 10 až 15 tisíc korun za metr čtvereční. *„Bavíme se
o ploše zhruba 2,5 hektaru, tedy o pozemcích v hodnotě 250 až 375 milionů korun.
Peníze utržené z prodeje těchto pozemků můžeme investovat do vybudování stadionu
někde mimo centrum města,”* uzavírá Jirsa. Město by mělo přistupovat k řešení
veřejných projektů v souladu s principy hospodárnosti, efektivnosti a účelnosti.
Zde ale vidíme názornou ukázku projektu, který neplní minimálně dva ze tří
principů.

Autor titulní fotky: [Rvk3028 – Vlastní dílo, CC BY-SA 4.0](https://commons.wikimedia.org/w/index.php?curid=45778696)
