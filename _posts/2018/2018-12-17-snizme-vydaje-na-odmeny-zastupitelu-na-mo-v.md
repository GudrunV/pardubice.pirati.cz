---
layout: post
category: CLANKY
title: Snižme výdaje na odměny zastupitelů na MO V na úroveň ostatních obvodů
date: 2018-12-17T20:00:00+01:00
tags: mo-v zastupitelstvo odměny trafika
author: Filip Vařecha
image: miscellaneous/money.jpg
---

**Tuto středu se bude konat další jednání zastupitelstva městského obvodu
Pardubice V. Všechny vás srdečně zveme. Přijďte se podívat, jak se snažíme
zabránit tomu, aby si členové zastupitelstva již podruhé v řadě navýšili své měsíční odměny.**

Tohle zastupitelstvo bude D-Ů-L-E-Ž-I-T-É. Asi nejpikantnější je návrh si podruhé v řadě zvýšit odměny. Navýšení odměn
zastupitelů přitom proběhlo již na ustavujícím jednání zastupitelstva, kde se
Piráti zdrželi. Se zvyšování odměn v principu nesouhlasíme&ndash;přišly nám nadsazené
již v původní výši. Návrh na ustavujícím zastupitelstvu byl však odůvodněn
nutností „harmonizace“ odměn napříč městem. Tato snaha jistou logiku dává, takže
jsme aktivně proti nehlasovali. V té době ještě nebyly známé nové výše odměn v
ostatních městských obvodech.

Nyní však návrh o navýšení odměn přichází hned na další schůzi znovu. Záměr je
odůvodněn nařízením vlády [202/2018 Sb.](https://www.zakonyprolidi.cz/cs/2018-202),
které pro změnu upravuje původní nařízení vlády č.
[318/2017 Sb.](https://www.zakonyprolidi.cz/cs/2017-318) o výši odměn členů
zastupitelstev územních samosprávných celků. Toto nařízení zvyšuje maximální částky odměn členů
zastupitelstva o 7%. Důležité je zde slůvko **maximální**. Vedení obvodu toto
navýšení interpretuje jako povinnost. My zde žádnou nutnost nevidíme, naopak.
Pro představu se jedná o roční navýšení o cca 100 tis Kč. Vedení MO navrhuje
následující částky:

* Místostarosta: 21 400 Kč
* Člen zastupitelstva: 1 070 Kč
* Člen rady: 4 280 Kč
* Člen výboru: 3 210 Kč
* Předseda výboru: 3 745 Kč
* Člen komise: 2 675 Kč
* Předseda komise: 3 210 Kč

Protože nás celý návrh velmi rozladil, posvítili jsme si na to, jak vlastně
vypadá ona dříve zmiňovaná harmonizace. No a zjistili jsme zajímavé věci. Oproti
městským obvodům I (vládne také ANO v koalici), II (vládne ANO) a VI (vládne
PPL) jsou **odměny na MO V suverénně nejvyšší**. Budeme proto místo navýšení
usilovat o jejich snížení. Tedy o původně zmiňovanou harmonizaci s ostatními
obvody. Náš návrh je následující:

* Místostarosta: 18 000 Kč
* Člen zastupitelstva: 900 Kč
* Člen rady: 3 500 Kč
* Člen výboru: 2 500 Kč
* Předseda výboru: 3 000 Kč
* Člen komise: 2 000 Kč
* Předseda komise: 2 500 Kč

Tento návrh znamená oproti koaliční variantě **roční úsporu cca 300 tis Kč** (pro
detail viz. [kalkulačka](https://docs.google.com/spreadsheets/d/1rPpGJNj9da0cifMkw5qwRWbV4OTyweTWoKZHfwtKPGE/edit?usp=sharing)). Pro srovnání poskytujeme tabulku jaké odměny jsou v jiných obvodech:

| Obvod                 | Počet obyvatel | Místostarosta | Člen zast. | Člen rady | Člen výboru | Předseda výboru | Člen komise | Předseda komise |
|-----------------------|----------------|---------------|------------|-----------|-------------|-----------------|-------------|-----------------|
| MO I                  | ~20000         | 16400         | 900        | 2800      | 1900        | 2400            | 1900        | 2400            |
| MO II                 | ~20000         | 15100         | 900        | 4600      | 2500        | 3000            | 2250        | 2500            |
| MO VI                 | ~6000          | 12000         | 1000       | 3500      | 2000        | 2500            | 100         | 150             |
| MO V - koaliční návrh | ~16000         | 21400         | 1070       | 4280      | 3210        | 3745            | 2675        | 3210            |
| MO V - pirátský návrh | ~16000         | 18000         | 900        | 3500      | 2500        | 3000            | 2000        | 2500            |

Náš návrh pro MO V je tedy velmi kompromisní, neboť jde stále o významně vyšší
odměny než na větším obvodu MO I. Uspořené finance chceme investovat v rámci
rozpočtu na pasportizaci veřejné zeleně a akce pro veřejnost.
