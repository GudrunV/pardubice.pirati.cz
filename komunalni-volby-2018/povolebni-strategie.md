---
layout: page
title: Povolební strategie pro volby 2018
description: V komunálních volbách 2018 Piráti budou kandidovat v Pardubicích. Jak na magistrát, tak i na jednotlivé městské obvody. Prosazujeme transparentní veřejnou správu, participaci veřejnosti, férový přístup ke všem způsobům dopravy a politiku, která využívá možností technologií 21. století pro otevřenou a demokratickou společnost.
keywords: volby, 2018, program, povolebni strategie
campaignGroupUid: volby-2018
rbar:
    - intentionMapLink
    - program
---

1. **Sejdeme se hned v neděli 7.10. ve 14:00**. Všichni zvolení zastupitelé a dle zájmu i další kandidáti. Do té doby nebudeme komentovat naši taktiku, vydávat prohlášení a ani nebudeme jednat s ostatními subjekty. První schůzky s ostatními subjekty si můžeme domluvit předem na nedělní večer (nejdříve v 19 hodin) a pozdější termíny.
2. Na setkání zrekapitulujeme výsledek voleb, sestavíme vyjednávací tým a domluvíme se, kdo bude komunikovat s médii a jakou zvolíme taktiku pro vyjednávání. Zvolení zastupitelé si rozdělí zodpovědnost za jednotlivé programové priority.
3. **Silné zastoupení**. Jednání o koaliční spolupráci zahájíme za předpokladu, že budou zvoleni minimálně čtyři zastupitelé z naší kandidátky a zároveň v případě, že budeme mít možnost dosáhnout pozice minimálně jednoho náměstka primátora.
4. **Vedením jednání** budou pověřeni první tři zastupitelé v pořadí dle výsledku voleb (vyjednávací tým). V případě absence některého člena vyjednávacího týmu (nebo zvolení nižšího počtu zastupitelů) bude tým doplněn. Úkolem vyjednávacího týmu bude dojednání návrhu koaličního programu a personálního složení rady.
5. Vyjednané dohody **schvalují kandidáti čela**, další zvolení kandidáti a členové krajského předsednictva.
6. **Koaliční smlouvu schvaluje Krajské fórum**.
7. **Kvalitní zastoupení**. Při obsazování postů souvisejících se správou města budeme dodržovat následující pravidla:
    1. Na pozice **radních** budou nominováni zastupitelé dle jejich kvalifikace.
    2. Do **komisí a výborů** bude čelo kandidátky a další zvolení zastupitelé vybírat osoby s odpovídající kvalifikací.
    3. Při obsazování **řídících a kontrolních postů** v městských organizacích budeme požadovat otevřená výběrová řízení s důrazem na odbornou způsobilost.
    4. Pro výběr vhodných kandidátů dle bodů 7.2. a 7.3. bude vypsána **otevřená výzva na fóru KS PaK**. Zde transparentně proběhne celý proces výběru s přihlédnutím k možnému střetu zájmu.
8. **Spolupráce na konkrétních tématech**. Bez ohledu na rozložení mandátů jsme připraveni spolupracovat na prosazení programových priorit se všemi politickými stranami, které budou mít zastoupení v zastupitelstvu.
9. **Účast v radě města**. Pro koalici jsou pro nás nepřijatelným partnerem KSČM a SPD. Za partnery nepovažujeme dále osoby napojené na korupční a klientelistické prostředí a ty, které podporují rasistické a xenofobní smýšlení. U ostatních budeme hledat programový průnik. Nepodpoříme radu, ve které by zasedli kumulátoři funkcí.
10. Budeme se účastnit pouze takové koalice, která se zaváže ke splnění alespoň **čtrnácti z následujících osmnácti programových priorit**:
    1. Zastaví se příprava komunikace pro automobily přes území nazývané „Červeňák“.
    2. Bude se revidovat projekt rekonstrukce *Letního stadionu* a jeho okolí, s důrazem na kvalitu veřejných prostranství a na minimalizaci záboru pro monofunkční neveřejné využití.
    3. Do dvou let budou zveřejňovány anonymizované *podklady zastupitelstva v plném rozsahu*.
    4. Zahájí se proces zavádění *participativních rozpočtů*.
    5. Bude zřízena role *koordinátora participace*. Participace veřejnosti bude ustanovena jako nedílná součást projektů a investičních záměrů města.
    6. Započne pořizování *Plánu udržitelné městské mobility* (SUMP) jako hlavního strategického dokumentu v oblasti řešení mobility a dopravy ve městě.
    7. Nový územní plán bude vrácen k přepracování a do opětovného veřejného projednání. Bude zejména snížen rozsah zastavitelných ploch a budou maximálně zohledněny připomínky a námitky občanů. Určeným zastupitelem dle stavebního zákona (a náměstkem pro územní plánování) bude osoba odborně kompetentní a bez střetu zájmů.
    8. Bude doplněna *infrastruktura pro cyklisty* na ulicích 17. listopadu a Jana Palacha a budou zobousměrňovány jednosměrné komunikace pro cyklisty. Bude realizován projekt 300 stojanů pro Pardubice.
    9. Bude zaveden *Jednotný informační systém* města, který kromě webové prezentace bude poskytovat i data otevřená a strojově čitelná.
    10. Bude dotažen převod bývalého vojenského prostoru „Červeňáku“ do majetku města. Území bude rozvíjeno v duchu územních regulativů „krajinné zeleně“ (pouze cesty pro pěší a cyklisty a drobné intervence). Na území bude zpracována studie za účasti organizované i široké veřejnosti.
    11. Bude realizován zpracovaný projekt *Náhrdelník Chrudimky* (stezky a drobná zastavení podél řeky Chrudimky).
    12. Na webu města budou v přehledné webové aplikaci zveřejněny *aktuální informace o všech připravovaných stavebních záměrech* města, jeho složek a organizací a o všech městu známých stavebních záměrech jiných subjektů. Tytéž informace budou zveřejněny jako otevřená data.
    13. Do programu startovacího bydlení bude každoročně vloženo *alespoň 50 bytů*.
    14. Koalice bude směřovat k rozvoji městského bytového fondu za účelem poskytování *sociálního a startovacího bydlení* a výhledově také dostupného nájemního bydlení.
    15. Bude revitalizováno *nábřeží na levém břehu Labe* a vybudována *promenáda od soutoku po most Pavla Wonky*.
    16. Budou vytvořeny standardy pro aplikaci *modré* (opatření na zadržování vody a vodní prvky) a *zelené* (vegetace) infrastruktury v ulicích města, především při rekonstrukci stávajících či výstavbě nových budov a veřejných prostranství. Překážkou pro výsadbu nebo obnovu uličního stromořadí nesmí být inženýrské sítě.
    17. Bude naplňována minulým zastupitelstvem projednaná a schválená *Strategie pro kulturu a kreativitu města Pardubic* v maximální možné míře.
    18. Bude upřednostněna *rekonstrukce stávajících školních kuchyní* před zprovozněním centrální vývařovny pro veřejné mateřské a základní školy.
11. **Tolerance rady města**. Pokud bychom byli jazýček na vahách, zvážíme toleranci menšinové rady výměnou za zohlednění politických priorit v programu koalice. Tolerance je podmíněna plněním dohodnutých závazků, otevřeností při vládnutí a průběžnou politickou i veřejnou diskusí k připravovaným záměrům. V žádném případě nebudeme tolerovat radu s účastí KSČM nebo SPD.
12. **Kumulace funkcí**. Chceme si práci rozdělit. Kdo získá uvolněnou funkci na městě (primátor/ka či náměstek/kyně) nebo na obvodu (starosta/ka), vzdá se zastupitelského mandátu v opačném zastupitelstvu maximálně do půl roku od prvního jednání zastupitelstva. V každém případě je pro nás nepřijatelná kumulace uvolněných funkcí na městě (primátor/ka či náměstek/kyně) a na obvodu (starosta/ka). Kumulaci dvou řadových zastupitelských funkcí (města a obvod) nevylučujeme, ale taktéž ji zvážíme.
13. Ctíme zásadu, že **kontrolní funkce náleží opozici**. Proto v případě naší účasti v radě budeme požadovat pro opozici posty předsedů kontrolního a finančního výboru zastupitelstva. Pokud zůstaneme v opozici, budeme naopak vyžadovat jednu z těchto funkcí pro našeho zastupitele, abychom měli přístup k aktuálním informacím a mohli zasáhnout při podezřelých aktivitách.
14. Zavazujeme se i z opozičních lavic ke krokům vedoucím k naplnění programových priorit uvedených výše.

### Ke stažení

* [Povolební strategie ve formátu PDF]({{ '/assets/attachments/povolebni-strategie-2018.pdf' | relative_url }})
