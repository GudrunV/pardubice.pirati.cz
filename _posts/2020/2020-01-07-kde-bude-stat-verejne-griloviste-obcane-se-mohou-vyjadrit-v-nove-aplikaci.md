---
layout: post
category: CLANKY
title: "Kde bude stát veřejné griloviště? Občané se mohou vyjádřit v nové aplikaci"
date: 2020-01-07T08:00:00+01:00
tags: griloviště mo-v pardubice výzva
author: Piráti Pardubice
image: og/griloviste.png
---

**Piráti z opozice na pátém obvodě prosadili vybudování několika veřejných
grilovišť. Vedení „pětky“ se teď občanů ptá, kde by griloviště měla stát. Své
přání lidé mohou vyjádřit v přehledné webové aplikaci.**

Do konce ledna mohou občané pátého pardubického obvodu navrhnout místa, kde by
měla stát veřejná griloviště. Nápad vybudovat na „pětce“ místa ke grilování měli
Piráti ve volebním programu. Přestože jsou Piráti v opozici, podařilo se pro něj
získat podporu vedení obvodu.

„Městský obvod počítá s výstavbou velkého komunitního griloviště u Chrudimky,“
popisuje pirátský zastupitel Filip Vařecha. „V rozpočtu je ale připravena i
částka pro výstavbu veřejných grilovišť na základě námětů obyvatel. Mohou tak
vzniknout všude, kde o ně lidé budou mít zájem.“

Právě na to, kde by griloviště měla stát, se teď obvod ptá svých občanů. V
posledním vydání zpravodaje vyzval občany, aby na radnici do konce ledna poslali
e-mail. Piráti na vlastní náklady vytvořili efektivnější řešení – jednoduchou
webovou aplikaci. Na adrese [pardubice.pirati.cz/griloviste/](/griloviste/) můžou lidé
zadat do mapy místo, kde by griloviště chtěli. Anebo se podívat, kde už jsou
nějaká místa nahlášena. Piráti koncem ledna podněty předají vedení městského
obvodu.

Grilování se v posledních letech stalo téměř národním sportem. „Rádi bychom
proto dali možnost grilovat i těm, kdo nemají vlastní zahrádku,“ vysvětluje
Filip Vařecha. „A věříme, že webová aplikace s mapou, kde si lze nová griloviště
rovnou představit jejich vznik usnadní.“
