---
layout: post
category: CLANKY
title: "Primátor Pardubic dal před zdravým vzduchem přednost zájmům uhlobarona"
date: 2019-07-12T08:00:00+01:00
tags: elektrárna-chvaletice výjimky zastupitelstvo rada
author: Piráti Pardubice
image: articles/2019/charvat.jpg
---

**V únoru Piráti spolu s veřejností dokázali přesvědčit většinu pardubických zastupitelů, aby se postavili proti žádosti o výjimku pro chvaletickou elektrárnu. Krajský úřad ale nyní výjimku elektrárně Pavla Tykače povolil, jen s drobnými omezeními. A pardubičtí radní? Najednou obrátili a postavili se proti oficiálnímu postoji města starému jen pár měsíců.**

Radní totiž podání odvolání proti rozhodnutí kraje při svém mimořádném jednání
zamítli. Pro odvolání se našly pouze čtyři hlasy, chyběly dva. Piráti postup
rady považují za neomluvitelný.

„Jednání rady jsem se zúčastnil jako host a na začátek jsem radním poděkoval, že
se k věci narychlo sešli v počtu 9 z 11, což dávalo slušné předpoklady pro
schválení,“ popsal situaci za Piráty zvolený zastupitel Jakub Kutílek, člen
Zelených. Primátor Charvát, který jednání svolal a v únoru na zastupitelstvu
hlasoval pod veřejným tlakem pro negativní vyjádření města, se ale tentokrát
zdržel. Stejně se zachoval jeho stranický kolega, radní a starosta pátého
městského obvodu Jiří Rejda. Ostatní hlasovali v souladu se svým únorovým
stanoviskem. „Ukazuje se tak, že zástupce hnutí ANO je třeba držet pod
permanentním veřejným tlakem, jinak na hájení veřejného zájmu — v tomto případě
čistého vzduchu a zdravého životního prostředí — rychle zapomínají. Můžeme jen
závidět jejich starosty menším obcím, jako jsou Veltruby nebo Bukovka. Je
ostuda, že Pardubice se jen vezou a přezkum u ministerstva životního prostředí
si musí svými odvoláními vynutit menší obce a spolky, které jsou v boji za zájmy
lidí důslednější,“ zhodnotil Kutílek.

„Asi nejsmutnější na tom je, že neudělení výjimky by elektrárnu nijak
neohrozilo. Její zástupci nám do očí potvrdili, že potřebné technologie mohou
nainstalovat, jen by je to stálo víc. Primátor a rada města si tedy cení víc
ušetřených peněz soukromé firmy než zdraví svých vlastních obyvatel. To je
neodpustitelné,“ uvedla pirátská zastupitelka Lenka Španihelová.

{% asset 'articles/2019/dana-balcarova.jpg' magick:resize='751x422^' magick:gravity='center' magick:crop='751x422+0+0' %}

Pokud odvolací řízení neuspěje, bude moci elektrárna Chvaletice díky této
výjimce i po roce 2021 překračovat limity toxických látek určené nejnovějšími
evropskými regulacemi pro ochranu čistoty ovzduší až o 300 kilogramů rtuti a 330
tun oxidu dusíku ročně. „Rozhodnutí Krajského úřadu Pardubického kraje je jen
důsledek novely zákona o ochraně ovzduší, který výjimky povoluje a kterou v roce
2018 předložilo Ministerstvo životního prostředí. Piráti k novele podali
pozměňovací návrh rušící možnost udělování výjimek pro velké uhelné elektrárny
od roku 2025, aby měl průmysl čas se na nové limity připravit. Pro pirátský
návrh jasně hlasovali pouze poslanci KDU-ČSL, TOP 09 a STAN. Je žalostné, že
většina poslanců KSČM, hnutí ANO a ČSSD se vyslovila proti návrhu navzdory svým
předvolebním slibům, že budou podporovat odklon od uhelné energetiky. Svým
slibům dostála ODS, která již před volbami výjimky podporovala a hlasovala proti
návrhu, stejně jako SPD,“ doplnila pirátská poslankyně Dana Balcarová.

---

Sjetina hlasování z únorového zastupitelstva je k dispozici [zde](https://www.pardubice.eu/urad/radnice/zastupitelstvo/zapisy-z-jednani/2019/zapis-ze-iv-zasedani-zmp-dne-21-02-2019/?file=45995&page=4458981&do=download), jedná se o hlasování č. 18 na str. 21.

Úvodní foto: [Ben Skála, Benfoto](https://commons.wikimedia.org/wiki/User:Ben_Skála) [CC BY-SA 4.0](https://creativecommons.org/licenses/by-sa/4.0/deed.cs)
